प्रधानमंत्री से पूछा गया कि क्या वह हुर्रियत कान्फ्रेंस की इस माँग से सहमत हैं कि जम्मू कश्मीर में नए चुनाव कराए जाएँ ताकि भारत और पाकिस्तान के बीच चल रही शांति प्रक्रिया में कश्मीरियों की मध्यस्थता हो सके.

इस पर प्रधानमंत्री ने कहा, "जम्मू कश्मीर में पहले ही चुनाव हो चुके हैं जिसकी सराहना सभी ने की है. मुझे इस बात का अहसास है कि कुछ लोगों ने इस प्रक्रिया में हिस्सा नहीं लिया और मैं उन लोगों से बात करने के लिए तैयार हूँ."

अयोध्या में हाल ही में हुए चरमपंथी हमले के बारे में प्रधानमंत्री ने कहा कि ख़ुफ़िया एजेंसियों के पास यह सूचना पहले से थी कि वहाँ इस तरह के हमले हो सकते हैं.

प्रधानमंत्री ने कहा, "मैं पुलिस और सभी सुरक्षाकर्मियों की सराहना करता हूँ कि उन्होंने बहुत ही मुस्तैदी से काम किया और चरमपंथियों को विवादित स्थल तक पहुँचने से रोक दिया."

प्रधानमंत्री ने कहा कि इस तरह के चरमपंथियों से लड़ने के दो उपाय हैं, "एक तो ये कि पुलिस और सुरक्षा बलों को और प्रशिक्षण दिया जाए और ज़्यादा आधुनिक हथियार दिए जाएँ जिसके लिए हमारी सरकार पहले से कहीं ज़्यादा कोशिश कर रही है. हमारी सरकार इस तरह की घटनाओं को नहीं होने देने के लिए दृढ़ संकल्प है."

लंदन में हुए बम धमाकों की भर्त्सना करते हुए प्रधानमंत्री ने कहा कि आतंकवाद एक अंतरराष्ट्रीय समस्या है और इसके ख़िलाफ़ सभी को एकजुट होने की ज़रूरत है.

जलवायु परिवर्तन

प्रधानमंत्री ने कहा कि जी-8 देशों की इस बैठक में समय की कमी की वजह से जलवायु परिवर्तन के मुद्दे पर कोई सार्थक बहस नहीं हो सकी जिसकी वजह से कोई सहमति भी नहीं हो सकी.

	
मनमोहन सिहं का ब्रिटेन दौरा

प्रधानमंत्री से जब पत्रकारों ने इस बारे में सवाल किया तो उनका जवाब था, "मैं आपकी राय से सहमत हूँ. शिखर बैठक में समय की कमी के कारण इस मामले पर कोई उद्देश्यपूर्ण बहस नहीं हो सकी."