भारतीय कश्मीर की पुलिस का कहना है कि राजधानी श्रीनगर में हुए एक कार बम धमाके में कम से कम चार लोग मारे गए हैं, जिनमें तीन सैनिक हैं.

धमाके में 20 लोग घायल हुए हैं जिनमें से ज़्यादातर आम नागरिक हैं. मरने वालों की संख्या बढ़ सकती है क्योंकि घायलों में कई की हालत गंभीर है.

इस धमाके की ज़िम्मेदारी चरमपंथी गुट हिज़्बुल मुजाहिदीन ने ली है.

राजधानी श्रीनगर में शेर-ए-कश्मीर क्रिकेट स्टेडियम के बाहर कार बम का धमाका उस समय हुआ जब वहाँ से सेना का एक वाहन गुजर रहा था.

एक सैनिक प्रवक्ता ने बताया कि यह आत्मघाती हमला था. लेकिन धमाके की ज़िम्मेदारी लेने वाले चरमपंथी गुट हिज़्बुल मुजाहिदीन का कहना है कि यह कार बम धमाका था और धमाका रिमोट कंट्रोल से किया गया.

पिछले एक महीने के दौरान यह श्रीनगर में दूसरा कार बम धमाका है. यह धमाका चर्च लेन इलाक़े के निकट हुआ जहाँ कई मंत्री और वरिष्ठ सरकारी अधिकारी रहते हैं.

कश्मीर में भारतीय सेना के कमांडर लेफ़्टिनेंट जनरल एसएस ढिल्लन ने कहा है कि पिछले कुछ दिनों से घुसपैठ की घटनाएँ बढ़ गई हैं.

उन्होंने बताया कि घुसपैठ की घटनाएँ पाकिस्तान प्रशासित कश्मीर से हो रही हैं और पाकिस्तानी सेना इससे अवगत है.

पिछले 20 महीनों से भारत और पाकिस्तान की सेना नियंत्रण रेखा पर संघर्ष विराम का पालन कर रही है.
कश्मीर में 17 चरमपंथी मारे गए
 
	
सुरक्षाबल
सुरक्षाबलों ने चरमपंथियों के ख़िलाफ़ अभियान तेज़ किया है
नियंत्रण रेखा के नज़दीक हुई मुठभेड़ों में भारतीय सैनिकों ने 17 चरमपंथियों को मार दिया है.

भारतीय रक्षा मंत्रालय के प्रवक्ता का कहना है कि इन 17 लोगों में से 13 "पाकिस्तान से आए घुसपैठिए थे."

प्रवक्ता का कहना था कि नौ घुसपैठिए गुलमर्ग क्षेत्र में ढाई घंटे चली मुठभेड़ में मारे गए. चार अन्य घुसपैठिए कुपवाड़ा ज़िले में मारे गए.

प्रवक्ता का कहना था कि भारतीय सेना का गुरेज़ इलाक़े में घुसपैठियों के साथ पाँचवे दिन भी संघर्ष जारी है. यह संघर्ष मंगलवार को शुरू हुआ था.
